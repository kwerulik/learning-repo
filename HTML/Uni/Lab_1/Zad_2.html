<html>
<body>
    <h1>Adam Mickiewicz</h1>
    <h2>Oda do młodości</h2>

    <p>
        Bez serc, bez ducha, &mdash; to szkieletów ludy!<br />
        Młodości! dodaj mi skrzydła!<br />
        Niech nad martwym wzlecę światem<br />
        W rajską dziedzinę ułudy:<br />
        Kędy zapał tworzy cudy,<br />
        Nowości potrząsa kwiatem<br />
        I obleka w nadziei złote malowidła!<br /> 
    </p>   

    <p>
        Niechaj, kogo wiek zamroczy,<br /> 
        Chyląc ku ziemi poradlone czoło,<br /> 
        Takie widzi świata koło,<br /> 
        Jakie tępemi zakreśla oczy. <br /> 
    </p>

    <p>
        Młodości! ty nad poziomy<br /> 
        Wylatuj, a okiem słońca<br /> 
        Ludzkości całe ogromy<br /> 
        Przeniknij z końca do końca!<br /> 
    </p>

    <p>
        Patrz na dół &mdash; kędy wieczna mgła zaciemia<br /> 
        Obszar gnuśności zalany odmętem:<br /> 
        To ziemia!<br /> 
        Patrz, jak nad jej wody trupie<br /> 
        Wzbił się jakiś płaz w skorupie.<br /> 
        Sam sobie sterem, żeglarzem, okrętem;<br /> 
        Goniąc za żywiołkami drobniejszego płazu,<br /> 
        To się wzbija, to w głąb wali:<br /> 
        Nie lgnie do niego fala, ani on do fali;<br /> 
        A wtem jak bańka prysnął o szmat głazu!<br /> 
        Nikt nie znał jego życia, nie zna jego zguby:<br /> 
        To samoluby!<br /> 
    </p>

    <p>
        Młodości! tobie nektar żywota<br /> 
        Natenczas słodki, gdy z innymi dzielę:<br /> 
        Serca niebieskie poi wesele,<br /> 
        Kiedy je razem nić powiąże złota.<br /> 
    </p>

    <p>
        Razem młodzi przyjaciele!<br /> 
        W szczęściu wszystkiego są wszystkich cele;<br /> 
        Jednością silni, rozumni szałem,<br /> 
        Razem młodzi przyjaciele!<br /> 
        I ten szczęśliwy, kto padł wśród zawodu,<br /> 
        Jeżeli poległem ciałem<br /> 
        Dał innym szczebel do sławy grodu.<br /> 
        Razem, młodzi przyjaciele!<br /> 
        Choć droga stroma i śliska,<br /> 
        Gwałt i słabość bronią wchodu:<br /> 
        Gwałt niech się gwałtem odciska,<br /> 
        A ze słabością łamać uczmy się za młodu!<br /> 
    </p>

    <p>
        Dzieckiem w kolebce kto łeb urwał Hydrze,<br /> 
        Ten młody zdusi Centaury,<br /> 
        Piekłu ofiarę wydrze,<br /> 
        Do nieba pójdzie po laury.<br /> 
        Tam sięgaj, gdzie wzrok nie sięga,<br /> 
        Łam, czego rozum nie złamie!<br /> 
        Młodości! orla twych lotów potęga,<br /> 
        Jako piorun twoje ramie!<br /> 
    </p>

    <p>
        Hej! ramie do ramienia! spólnemi łańcuchy<br /> 
        Opaszmy ziemskie kolisko!<br /> 
        Zestrzelmy myśli w jedno ognisko,<br /> 
        I w jedno ognisko duchy!<br /> 
        Dalej, bryło, z posad świata!<br /> 
        Nowemi cię pchniemy tory,<br /> 
        Aż opleśniałej zbywszy się kory,<br /> 
        Zielone przypomnisz lata!<br /> 
    </p>

    <p>
        A jako w krajach zamętu i nocy,<br /> 
        Skłóconych żywiołów waśnią,<br /> 
        Jednem: &bdquo;Stań się!&rdquo; z Bożej mocy<br /> 
        Świat rzeczy stanął na zrębie;<br /> 
        Szumią wichry, cieką głębie,<br /> 
        A gwiazdy błękit rozjaśnią: &mdash;<br /> 
    </p>

    <p>
        W krajach ludzkości jeszcze noc głucha,<br /> 
        Żywioły chęci jeszcze są w wojnie…<br /> 
        Oto miłość ogniem zionie,<br /> 
        Wyjdzie z zamętu świat ducha!<br /> 
        Młodość go pocznie na swojem łonie,<br /> 
        A przyjaźń w wieczne skojarzy spojnie.<br /> 
    </p>

    <p>
        Pryskają nieczułe lody,<br /> 
        I przesądy, światło ćmiące…<br /> 
        Witaj jutrzenko swobody,<br /> 
        Zbawienia za tobą słońce!<br /> 
    </p>

</body>
</html>